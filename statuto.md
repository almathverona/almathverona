---
layout: home
---

**Statuto dell’Associazione Alumni Matematica Verona**

Articolo 1
==========

La presente Associazione assume la denominazione “Alumni Matematica
Verona”.

Articolo 2
==========

L’Associazione ha sede presso il Collegio Didattico di Matematica
dell’Università di Verona.

Articolo 3
==========

L’Associazione ha durata fino al 31 dicembre 2037.

Articolo 4
==========

L’Associazione svolge la propria attività senza scopo di lucro, è
apartitica, aconfessionale, e non ha scopi di rappresentanza sindacale.

Articolo 5
==========

È fine istituzionale dell’Associazione creare, mantenere e sviluppare il
collegamento fra l’Accademia e i suoi ex Alunni (Laureati e Laureati
specialistici/magistrali, master etc.) attraverso le seguenti azioni:

-   Consolidare i legami tra i Laureati e l’Accademia, promuovendo nella
    società e nel mondo del lavoro le competenze scientifiche e
    professionali dei Laureati in Matematica e Matematica Applicata.

-   Sviluppare, attraverso iniziative culturali e professionali, una
    rete di persone, competenze e professionalità legate all’ambito
    della Matematica allo scopo di far crescere e rafforzare i legami
    con l’Università di Verona, promuoverne i progetti e le ricerche,
    rafforzare le relazioni tra formazione e mondo del lavoro.

-   Favorire l’inserimento dei neolaureati nel mondo del lavoro.

L’elenco delle azioni sopra riportate si deve intendere come
esemplificativo e non esaustivo. Con delibera del Consiglio Direttivo
l’Associazione potrà aderire ad altre Associazioni ed enti aventi
finalità istituzionali analoghe o sinergiche.

Articolo 6
==========

Possono aderire all’Associazione le persone fisiche, laureate
nell’ambito delle Scienze Matematiche presso l’Università di Verona, che
condividano le finalità istituzionali dell’Associazione stessa e che
abbiano effettuato il versamento della quota associativa di cui all’art.
8 e ss. Oltre ai Laureati, potranno aderire all’Associazione gli
studenti attualmente iscritti a uno dei corsi di laurea di Matematica a
Verona, e coloro che possono provare di essere stati iscritti, anche non
avendo necessariamente conseguito il titolo. Possono aderire
all’associazione anche gli studenti che abbiano trascorso un certificato
periodo di studio presso Matematica a Verona (studenti Erasmus, ...).
Possono altresì aderire all’Associazione i Docenti, i Ricercatori, i
Professori a contratto e gli Amministrativi che facciano o abbiano fatto
parte del Collegio Didattico di Matematica (ex Consiglio di Corso di
Laurea). È espressamente escluso ogni limite sia temporale che operativo
al rapporto associativo medesimo ed ai diritti che ne derivano, fermo
restando in ogni caso il diritto di recesso. Tutti coloro i quali
intendono far parte dell’Associazione dovranno presentare domanda
scritta o telematica al Consiglio direttivo. L’ammissione
all’Associazione è deliberata da parte del Consiglio direttivo
verificando il rispetto dei criteri stabiliti dal presente Statuto;
contro la decisione del Consiglio direttivo è ammesso appello alla prima
Assemblea dei soci utile.

Articolo 7
==========

I soci dell’Associazione sono *fondatori* oppure *ordinari*. I soci
*fondatori* sono quelli che hanno sottoscritto l’atto costitutivo
iniziale. I soci fondatori godono del diritto di voto. I soci *ordinari*
sono quelli ammessi a far parte dell’Associazione secondo i criteri
esposti all’art. 6. I soci ordinari godono del diritto di voto. Soci
fondatori e ordinari sono obbligati al versamento della quota
associativa annuale, di cui all’art. 8. E’ comunque facoltà dei soci
effettuare versamenti ulteriori rispetto a quelli annuali.

Articolo 8
==========

La quota associativa annua e le modalità di versamento della medesima
sono stabilite dal Consiglio Direttivo anno per anno e ratificate
dall’Assemblea dei soci.

Articolo 9
==========

Tutti i soci in regola con il versamento della quota associativa annuale
godono del diritto di partecipazione alle assemblee sociali nonché
dell’elettorato attivo e passivo. La qualifica di socio attribuisce il
diritto a frequentare le iniziative indette dall’Associazione secondo le
modalità eventualmente stabilite in apposito regolamento. I soci sono
tenuti all’osservanza dello statuto, dei regolamenti interni, delle
deliberazioni degli organi sociali ed all’espletamento, previa
consensuale accettazione, dei compiti loro attribuiti dall’Associazione.
I soci cessano di appartenere all’Associazione nei seguenti casi:

-   recesso volontario;

-   morosità nel versamento della quota associativa annuale protrattasi
    per oltre un anno dalla scadenza di versamento;

-   esclusione;

-   decesso, senza trasmissibilità agli eredi.

Articolo 10
===========

Il socio che intenda recedere dall’Associazione deve comunicare le
proprie dimissioni per iscritto o per via telematica. L’efficacia delle
dimissioni opera dall’anno solare successivo a quello in cui esse sono
state comunicate.

Articolo 11
===========

Può essere escluso il socio che venga meno ai doveri derivanti dal
presente Statuto, dai regolamenti interni e delle deliberazioni degli
organi sociali oppure che danneggi in qualsiasi modo gli interessi
dell’Associazione o compia azioni in contrasto con le finalità
istituzionali della medesima oppure che, con la sua condotta,
costituisca ostacolo al buon andamento del sodalizio associativo. Il
provvedimento di esclusione, assunto dal consiglio direttivo a
maggioranza assoluta dei componenti e con obbligo di motivazione
espressa, deve essere ratificato dalla prima assemblea dei soci utile,
ed è efficace solo dopo tale ratifica.

Articolo 12
===========

Il fondo comune è costituito:

-   dalle quote associative;

-   da eventuali contributi volontari dei soci;

-   da eventuali oblazioni, contributi, sovvenzioni, liberalità, lasciti
    e donazioni di ogni genere, che pervengano all’associazione da enti
    pubblici e privati e da persone, fisiche o giuridiche, ed enti
    associati e non associati per un migliore conseguimento degli scopi
    sociali;

-   dagli introiti derivanti dalle attività intraprese dall’Associazione
    e dai relativi ed eventuali avanzi di gestione;

-   da tutti i beni mobili ed immobili acquistati con le risorse
    finanziarie dell’Associazione;

-   dai redditi derivanti dal fondo comune;

-   da ogni altra entrata che concorra ad incrementare il fondo comune.

Articolo 13
===========

L’adesione all’Associazione non comporta obblighi di finanziamento o di
esborsi ulteriori rispetto al versamento della quota annuale di
iscrizione. I versamenti al fondo comune possono essere di qualsiasi
entità, fatti salvi i versamenti minimi come sopra determinati per
l’iscrizione annuale, e sono comunque a fondo perduto; i versamenti non
sono quindi rivalutabili né ripetibili in nessun caso, e quindi nemmeno
in caso di scioglimento dell’Associazione né in caso di morte, di
dimissioni o di radiazione dall’Associazione può pertanto farsi luogo
alla richiesta di rimborso di quanto versato all’Associazione a titolo
di versamento al fondo comune. Il versamento non crea altri diritti di
partecipazione e, segnatamente, non crea quote indivise di
partecipazione trasmissibili a terzi, né per successione a titolo
particolare né per successione a titolo universale, né per atto tra vivi
né a causa di morte.

Articolo 14
===========

Fatto salvo quanto stabilito all’art. 15 è consentito al Consiglio
direttivo rimborsare ai soci le sole spese sostenute nell’ambito
dell’attività dell’Associazione previa presentazione di idonea
documentazione ed entro un limite definito annualmente dal Consiglio
Direttivo.

Articolo 15
===========

Il fondo comune non è mai ripartibile fra i soci durante la vita
dell’Associazione. È fatto divieto di distribuire, anche in modo
indiretto, utili o avanzi di gestione nonché fondi, riserve o capitale
durante la vita dell’Associazione, salvo che la destinazione o la
distribuzione non siano imposte dalla legge. In caso di scioglimento
dell’Associazione il fondo comune sarà devoluto all’Università di
Verona.

Articolo 16
===========

L’anno sociale e l’esercizio finanziario iniziano il 1$^o$ gennaio e
terminano il 31 dicembre di ciascun anno, il primo esercizio finanziario
inizia in data di costituzione dell’Associazione. Per ogni esercizio è
predisposto un rendiconto economico e finanziario annuale consuntivo. È
obbligo del Consiglio direttivo, entro quattro mesi dal termine
dell’esercizio finanziario, redigere il rendiconto economico e
finanziario dell’esercizio trascorso da sottoporre all’approvazione
dell’Assemblea dei soci. Il rendiconto economico e finanziario deve
essere redatto con chiarezza e deve rappresentare in modo veritiero e
corretto la situazione patrimoniale, economica e finanziaria
dell’Associazione, nel rispetto del principio della trasparenza nei
confronti degli associati. Il rendiconto economico e finanziario, così
come redatto dal Consiglio direttivo, deve rimanere depositato in copia
nella sede dell’Associazione durante i dieci giorni che precedono
l’assemblea, e finché sia da questa approvato. Gli associati possono
prenderne visione.

Articolo 17
===========

Sono organi dell’Associazione:

-   il Presidente;

-   il Vice Presidente;

-   il Consiglio direttivo;

-   l’Assemblea dei soci.

Articolo 18
===========

L’Assemblea dei soci è il massimo organo deliberativo dell’associazione.
Essa è costituita dai soci Fondatori e dai soci Ordinari aventi diritto
di voto ai sensi dell’art.7; ognuno di tali soci ha diritto ad un voto.
Ciascun socio avente diritto di voto può farsi rappresentare in
Assemblea per delega scritta conferita ad altro socio avente diritto di
voto. Ciascun socio non può ricevere più di due deleghe.

Articolo 19
===========

Spetta all’Assemblea deliberare sugli indirizzi e sulle direttive
generali dell’Associazione, in merito all’approvazione dei rendiconti
economici e finanziari annuali, sulla nomina di 3 membri del Consiglio
direttivo, sulle modifiche dello statuto sociale, sullo scioglimento
dell’Associazione e sulle modalità di liquidazione nonché su tutti gli
argomenti attinenti alla vita ed ai rapporti dell’Associazione
sottoposti al suo esame in base al presente Statuto, ai regolamenti
dell’Associazione o all’iniziativa del Consiglio direttivo.

Articolo 20
===========

L’Assemblea si riunisce almeno una volta l’anno ed ogniqualvolta lo
ritenga necessario il Presidente o il Consiglio direttivo, oppure quando
ne facciano richiesta scritta al Consiglio direttivo almeno un terzo dei
soci in regola con il pagamento delle quote associative i quali, nella
richiesta di convocazione, ne propongano l’ordine del giorno.
L’Assemblea è convocata dal Presidente o, in caso di assenza o
impedimento, dal Vice Presidente o da un delegato del Consiglio
direttivo, dieci giorni prima della riunione mediante comunicazione ai
soci con qualunque sistema di spedizione che ne consenta il riscontro, a
titolo esemplificativo e non esaustivo, a mezzo posta ordinaria,
elettronica, fax o telegramma da inviarsi al recapito da questi
dichiarato. In caso di urgenza la convocazione può avvenire con un
preavviso di cinque giorni. Nell’avviso di convocazione devono essere
indicati il giorno, il luogo e l’ora dell’adunanza, in prima ed
eventualmente in seconda convocazione, e l’elenco delle materie da
trattare. L’Assemblea potrà essere convocata presso la sede
dell’Associazione o in altro luogo idoneo a consentire la partecipazione
degli associati; la presenza in modalità telematica è altrettanto valida
e accettata.

Articolo 21
===========

L’Assemblea è presieduta dal Presidente o, in caso di sua assenza o
impedimento, dal Vice Presidente o, in caso di sua assenza o
impedimento, da un socio designato dal presidente o, se quest’ultimo non
disponibile a nominarlo, dal vicepresidente. Il presidente
dell’Assemblea dirige e regola le discussioni e stabilisce le modalità e
l’ordine delle votazioni. In prima convocazione l’Assemblea è
validamente costituita quando siano presenti, in proprio o per delega,
la metà dei soci aventi diritto al voto; essa delibera a maggioranza dei
soci presenti o rappresentati. In seconda convocazione l’Assemblea è
validamente costituita qualunque sia il numero dei soci presenti aventi
diritto al voto, in proprio o per delega; essa delibera a maggioranza
dei soci presenti o rappresentati. Fermi restando i quorum costitutivi
di cui ai commi precedenti, sia in prima che in seconda convocazione le
deliberazioni riguardanti la nomina dei componenti del Consiglio
direttivo, modifiche dello statuto e lo scioglimento dell’Associazione
devono essere prese con il voto favorevole di almeno due terzi dei
presenti. Le votazioni avvengono di regola in modo palese. Le votazioni
relative alle cariche sociali avvengono a scrutinio segreto. L’Assemblea
nomina un segretario e, se necessario, due scrutatori. Di ogni assemblea
si dovrà redigere apposito verbale firmato dal presidente della stessa,
dal segretario e, se nominati, dai due scrutatori. Copia di tale verbale
dovrà rimanere depositata presso la sede sociale in modo che i soci
possano prenderne visione.

Articolo 22
===========

Il Consiglio Direttivo è composto dal Presidente, dal Vice Presidente e
da:

-   n\. 1 membri nominato dal Collegio Didattico di Matematica;

-   n\. 3 membri nominati dall’Assemblea dei soci;

Tutti i membri del Consiglio Direttivo devono rispettare i criteri
esposti all’art. 6 per essere nominati. Il Consiglio Direttivo rimane in
carica due anni. Chi ha ricoperto per due mandati consecutivi la carica
di Presidente e di Vice Presidente non è, allo scadere del secondo
mandato, immediatamente rieleggibile alla medesime cariche. Il Consiglio
Direttivo nomina nel proprio ambito il segretario con funzioni di
verbalizzante. Il consigliere che rinunzia all’ufficio deve darne
comunicazione scritta al Consiglio direttivo. La rinunzia ha effetto
immediato, se rimane in carica la maggioranza del Consiglio direttivo o,
in caso contrario, dal momento in cui la maggioranza del consiglio si è
ricostituita in seguito all’accettazione dei nuovi consiglieri. La
cessazione dei consiglieri per scadenza del termine ha effetto dal
momento in cui il Consiglio direttivo è stato ricostituito. Se, per
qualsiasi ragione, nel corso dell’esercizio vengono a mancare uno o più
consiglieri, gli altri provvedono a sostituirli: i consiglieri così
nominati restano in carica fin tanto che gli organi rispettivamente
competenti alla nomina degli stessi non abbiano provveduto a nominare o
eleggere un sostituto.

Articolo 23
===========

Al Consiglio direttivo spetta l’amministrazione ordinaria e
straordinaria dell’Associazione potendo questi compiere tutti gli atti
utili o necessari al raggiungimento delle finalità istituzionali che la
legge o il presente statuto non riservino alla competenza dell’Assemblea
dei soci. A titolo esemplificativo e non esaustivo, il Consiglio
direttivo:

-   provvede all’organizzazione dell’attività dell’Associazione e a
    tutti gli atti di amministrazione necessari o utili al
    raggiungimento delle finalità istituzionali dell’ente;

-   attua le decisioni deliberate dall’Assemblea dei soci;

-   redige il rendiconto economico e finanziario da sottoporre
    all’Assemblea dei soci per l’approvazione;

-   redige eventuali regolamenti interni;

-   provvede alla convocazione delle assemblee dei soci qualora lo
    reputi necessario o venga richiesto dai soci secondo le modalità
    previste dallo statuto;

-   nomina nel suo ambito il vicepresidente ed il segretario con
    funzioni di verbalizzante;

-   delibera sulle domande di ammissione dei nuovi soci;

-   delibera sulla cessazione di soci per morosità e per esclusione;

-   attua le riscossioni, i pagamenti e la custodia dei fondi;

-   provvede alla tenuta e conservazione dei libri contabili, laddove
    richiesti dalla natura e dalle dimensioni delle attività esercitate
    nel raggiungimento dei fini istituzionali, o quando previsti dalla
    legge.

Articolo 24
===========

Il Consiglio direttivo si riunisce e ogni qualvolta il Presidente o, in
caso di assenza o di impedimento, il Vice Presidente lo ritenga
necessario, oppure qualora ne sia fatta richiesta da almeno tre
consiglieri. Il Consiglio direttivo è convocato tramite avviso
comunicato almeno dieci giorni prima della riunione mediante
comunicazione ai consiglieri con qualunque sistema di spedizione, a
mezzo posta ordinaria, elettronica, fax o telegramma da inviarsi al
recapito da questi dichiarato. In caso di urgenza la convocazione può
avvenire con un preavviso di tre giorni. Nell’avviso di convocazione
devono essere indicati il giorno, il luogo e l’ora del consiglio, e
l’elenco delle materie da trattare. Il Consiglio direttivo potrà essere
convocato presso la sede dell’Associazione o in altro luogo idoneo a
consentire la partecipazione dei consiglieri; la presenza in modalità
telematica è altrettanto valida e accettata. Il Consiglio direttivo è
presieduto dal Presidente o, in caso di sua assenza o impedimento, dal
Vice Presidente o, in caso di sua assenza o impedimento, da un
consigliere designato dalla maggioranza dei presenti. Il Consiglio
direttivo è validamente costituito con la presenza della maggioranza dei
consiglieri in carica e delibera validamente con il voto favorevole
della maggioranza dei presenti; in caso di parità prevarrà il voto
espresso dal presidente della riunione. Di ogni consiglio si dovrà
redigere apposito verbale firmato dal presidente della riunione e dal
segretario. Copia di tale verbale dovrà rimanere depositata presso la
sede sociale in modo che i soci possano prenderne visione. Il
consigliere che, senza giustificato motivo, sia assente per tre riunioni
consecutive è considerato dimissionario.

Articolo 25
===========

Il Presidente rappresenta legalmente l’Associazione, sia nei rapporti
interni che nei rapporti esterni, nei confronti dei terzi ed in
giudizio, sovrintende alle sue attività, convoca e presiede le riunioni
e le assemblee dei soci nonché le riunioni del Consiglio direttivo. E’
sua facoltà dare procure speciali ad altri membri del Consiglio
direttivo per la rappresentanza verso i terzi. In caso di impedimento,
le funzioni del Presidente vengono assunte ad ogni effetto dal Vice
Presidente o, in caso di assenza o impedimento di questi, dalla persona
delegata dal Presidente.

Articolo 26
===========

Il Vice Presidente coadiuva il Presidente nell’esercizio delle sue
funzioni, lo sostituisce in caso di assenza, nomina il Tesoriere
dell’associazione (da scegliere tra i soci dell’associazione non
appartenenti al Consiglio Direttivo) e propone al Consiglio Direttivo il
biennio annuale delle attività dell’Associazione Alumni Matematica
Verona.

Articolo 27
===========

Per meglio disciplinare il funzionamento interno e per programmare le
iniziative e la gestione, l’Associazione, per il tramite del Consiglio
direttivo, può predisporre appositi regolamenti interni.

Articolo 28
===========

Per quanto non espressamente previsto dal presente statuto si fa
riferimento alle leggi ed ai regolamenti vigenti, ed ai principi
generali dell’ordinamento giuridico. Per ogni controversia sulle materie
regolate dal presente statuto è competente il Foro di Verona.

